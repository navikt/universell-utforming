# Hva gjelder?

<div><alertstripe type="advarsel">OBS! Fra 1. januar 2021 er alle våre innbyggertjenester omfattet av gjeldende lovverk, også eldre løsninger og PDF-er. Det føres tilsyn på området, som kan føre til dårlig medieomtale og høye dagbøter. Løsninger som ikke rekker å være i tråd med kravene innen 2021, må søke om dispensasjon.</alertstripe></div>

## Fra 2014-2020
Nå gjelder [Forskriften om universell utforming av IKT](https://lovdata.no/dokument/SF/forskrift/2013-06-21-732), med hjemmel i [Likestillings- og Diskrimineringsloven](https://lovdata.no/dokument/NL/lov/2017-06-16-51?q=likestilling). Den sier at nettløsninger som retter seg mot befolkningen, inkludert dokumenter og apps, må møte kravene i [WCAG 2.0](https://www.w3.org/TR/WCAG20/), på nivå A og AA. 

Forskriften har vært i kraft siden 1. juli 2014, og gjelder for alle løsninger som ble utviklet, kjøpt eller betydelig oppdatert etter 1. juli 2014. 

## Fra 2021-

Fra *1. januar 2021* må *alle* NAVs digitale løsninger rettet mot befolkningen følge [Forskriften om universell utforming av IKT](https://lovdata.no/dokument/SF/forskrift/2013-06-21-732) - også de som ble laget før 1. juli 2014. Dette gjelder også alle PDF-er, som skjemaer eller artikler som NAV legger ut på nettet eller som er deler av den digitale brukerreisen. Løsningene som ikke rekker å oppdateres i tråd med kravene innen 1. januar 2021, *må søke Digitaliseringsdirektoratet om dispensasjon*.

I tillegg vil [Web Accessibility Direktivet] fra EU om universell utforming av offentlige nettsteder og mobilapplikasjoner bli en del av norsk lov i løpet av 2021, og dette vil føle til 3 ytterligere skjerpinger:
1. Vi går fra [WCAG 2.0](https://uu.difi.no/krav-og-regelverk/wcag-20-standarden) nivå AA krav til [WCAG 2.1](https://uu.difi.no/krav-og-regelverk/webdirektivet-og-wcag-21) nivå AA krav, og vi får flere nye krav.
2. Alle digitale tjenester (og kontaktpunkter) skal ha en offentlig [Tilgjengelighetserklæring](/hvordan-faa-det-til/tilgjengelighetserklæring.md). Denne må teamene eller produktområdene lage. [Tilsynet for universell utforming](https://uu.difi.no/nyhet/2020/07/tilgjengelegheitserklaering) samarbeider med NAV og andre offentlige etater om en felles løsning for å lage slike tilgjengelighetserklæringer.
3. Det skal være på plass en [Tilbakemeldingsfunksjon](/hvordan-faa-det-til/tilbakemeldingsfunksjon.md) for brukere å kunne rapportere inn UU-feil.

### Hva skjer hvis vi ikke møter kravene?

Digitaliseringsdirektoratet fører [tilsyn](https://uu.difi.no/tilsyn) med området, og sjekker at NAV og andre utvikler og kjøper løsninger som følger kravene. Brudd kan medføre høye dagsbøter. Det genererer også økt belastning for NKS og NAV-kontorene, og er ikke i tråd med vårt mål om selvstendige, digitale brukere. Enda viktigere er konsekvensene for brukerne, som delvis ikke kan bruke våre tjenester, eller opplever store vanskeligheter.

## Gjelder de samme kravene for alle NAVs tjenester?
NAV skal bidra til et inkluderende samfunn, og alt vi lager skal fungere for alle som trenger det! Vi stiller derfor høye krav til løsninger vi lager eller kjøper.

### Innbyggertjenester
Forskriften for universell utforming av IKT gjelder per i dag bare for innbyggertjenester, men de er like viktige internt.

Lovverket over er minimumskrav, som sikrer et basisnivå av tilgjengelighet. Men selv om alle teknisk og designmessig kan bruke noe, er det ikke alltid brukeropplevelsen er god. Skal vi få til virkelig inkluderende tjenester, må vi tenke på mer enn bare WCAG og forskriften. Vi anbefaler derfor å sikre UU gjennom brukerinnsikt, brukertesting og aktivt jobb med språk. Vi bør se på hele brukerreiser og kartlegge opplevelsen brukere med mer sammensatte behov, slik at vi unngår kryssdiskriminering når vi utvikler tjenester.

### Interne systemer
Interne systemer er per i dag ikke enda omfattet av Forskriften for universell utforming av IKT. Her gjelder det istedenfor [rett til individuell tilrettelegging](https://lovdata.no/dokument/NL/lov/2017-06-16-51/KAPITTEL_3#shareModal). Individuelle tilpasninger er i realiteten vanskelig å oppnå, og blir ofte nedprioritert med hensyn til kostnader og merarbeid. Hvis vi ikke tenker på UU og teknisk tilgjengelighet når vi lager interne systemer, risikerer vi at våre kolleger som bruker hjelpemidler ikke lenger kan utføre jobben sin. Det blir vanskelig for NAV å være en inkluderende arbeidsplass, hvis ikke alle kan bruke løsningene! Nye løsninger skal derfor fungere sammen med hjelpeteknologi og være i tråd med forskriften, og eldre løsninger skal oppgraderes der mulig - så fort som mulig.

### Løsninger NAV kjøper

Løsninger NAV kjøper skal være i tråd med forskriften, se ([Kravliste for bruk i anskaffelser](/hva-gjelder/krav-til-anskaffelser.md)). Dette kan være programvare som installeres internt, eller eksterne løsninger som skyløsninger. I tillegg må NAV som tjenesteleverandør sørge for at alle tjenester får en tilgjengelighetserklæring på at de er kodet etter regelverket og testet for dette. Skulle det ved avtaleinngåelse finnes mangler i forhold til NAVs tilgjengelighetsstandard, er leverandør ansvarlig for å få feilene rettet. Leverandør må legge frem en plan for å fikse feil og mangler innen en avtalt frist, og de må dokumentere at de har nødvendig kompetanse og ressurser til å ordne dette. Det er lurt å stille krav til at leverandørene alltid skal levere på UU ift. gjeldende lovverk.

## Hvem er ansvarlig for universell utforming i NAVs løsninger?
Det er teamene som lager og forvalter løsningene som i praksis er ansvarlig for UU i løsningene. Mer om [ansvarsfordeling for UU i NAV](/hva-gjelder/ansvarsfordeling.md) og [Hvordan få det til?](/hvordan-faa-det-til/README.md).
